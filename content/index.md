---
title: "শুভ্র নারীর কোলে"
description: "২০১৫/১৬ সালের দিকে সালেহিন ভাইয়ের “প্রজেক্ট হোয়াইট লেডি” শীর্ষক মাউন্ট কানামো (৫৯৬৪ মি.) এক্সপিডিশন এর রিপোর্ট পড়েই মনের মধ্যে বীজ…"
date: "2019-08-12T05:50:06.500Z"
categories: []
published: false
---

২০১৫/১৬ সালের দিকে সালেহিন ভাইয়ের “প্রজেক্ট হোয়াইট লেডি” শীর্ষক মাউন্ট কানামো (৫৯৬৪ মি.) এক্সপিডিশন এর রিপোর্ট পড়েই মনের মধ্যে বীজ পুতেছিলাম; যেদিন হাই অল্টিটিউড ট্রেকিং করবো, কানামো সামিট করা হবে আমার প্রথম লক্ষ্য। এবারে জীবন আমাকে একটু ছুট্টি দিল; আর অনভিজ্ঞ আমার মন বললো, “চল যাই।” কাছের বন্ধুদের কাউকে সাথে না পেয়ে শেষে একাই রওনা হচ্ছি হিমাচলের দিকে, শুভ্র নারীর কোলে। এক্সপিডিশনের সাক্সেস ক্রাইটিরিয়া হচ্ছে মাউন্ট কানামোর সামিটে পৌঁছে আবার সুস্থভাবে ফিরে আসা। এখন মনোবলের বাইরে বাকিটা প্রকৃতি আর আমার কাঁধ, হাত-পা সর্বোপরি শরীর জানে।

প্রস্তুতি  
সেদিন ক্যালেন্ডারের পাতায় তারিখ ঠিক ১০ জুলাই। মনে মনে ভাবছিলাম এভাবে অলস সময় পাড় করছি; একটু টুপ করে কোথাও থেকে ঘুরে আসলে হয় না? এর মধ্যে আমার রিদ্মিক থেকে অফার মিলেছে পরের মাস থেকে অফিস করবার। হাতে কয়টা দিন আছে, ভাবতে ভাবতেই মনে হলো একটু হাই অল্টিটিউড ট্রেকিং করে আসলে মন্দ হয়না। এসব ভেবে ভেবে স্মৃতির খাতা খুলে ঘাটাঘাটি করে ঠিক করে ফেললাম স্পিতি যাবো। পরিচিত যারা যারা স্পিতি গেছে সবার সাথে কথা বলা শুরু করলাম। যেহেতু আমার মাসের শেষেই ঢাকা ফিরতে হবে সেজন্যে সেদিনই ফ্লাইট-এক্সপার্ট থেকে দিল্লী-কলকাতা’র জেট-এয়ারওয়েজ এর টিকিট করে ফেললাম ৩১৪১ টাকায়। আমার কাছে নাই তাঁবু, নাই কোন গিয়ার, এমনকি রুকস্যাক ও! এবার পকেট ফাঁকা হতে শুরু করলো; ট্রেকিং পোল, রুকস্যাক, ডাউন জ্যাকেট, ইনার এসব কিনে গোছগাছ শুরু করলাম এট্টু এট্টু করে। রাফ প্ল্যান করে ফেললাম ইটিনারির, সালেহিন ভাইকে এর মধ্যে বেশ কয়বার জ্বালাতন করে বারেবারে শিওর হয়ে নিচ্ছিলাম যে আমি কোন প্রকার হাই-এম্বিশন/এক্সপেক্টেশন সেট করছি না। বার কয়েক কাটাকুটি করে প্ল্যান ফাইনাল করে ফেললাম। ১৭ তারিখ রাতেই যাত্রা শুরু।

১৭ জুলাইঃ ঢাকা — কলকাতা  
দেশ ট্রাভেলস এর ঢাকা-বেনাপোল এর নন-এসি বাসের ৫০০টাকার টিকিট করে নিয়ে আরামবাগ বাস-স্ট্যান্ড থেকে রওনা হলাম ন’টায়। আরিচা ফেরীঘাটে বাস পৌঁছে গেলো ১২টার দিক করেই। কিন্তু তারপরে শুরু হলো ফেরীঘাটের দীর্ঘ লাইন ধরে অপেক্ষার। সবচেয়ে অবাক লাগলো; এসি বাসগুলোকে সিরিয়ালে আগে ঢুকতে দেয়া। সবগুলা এসি বাস আগে আগে এন্ট্রি পায় পরে এসেও। খুবই অদ্ভুত লাগছে এই ব্যাপারটা। গাড়ি ফেরীতে উঠলো ৩টার পরে! এবার আমি ঘুম দিলাম সব চিন্তা ছেড়েছুড়ে। ৭টার একটু আগে বাস পৌঁছুল, বাংলাদেশের ইমিগ্রেশনে কোনপ্রকার লাইন ই ছিলনা; ১০ মিনিটের মধ্যে ভারতের ইমিগ্রেশনের লাইনে দাঁড়ায় গেলাম। এখানে এসে মাথায় হাত! ইয়া বড় লাইন; ইমিগ্রেশন অফিসের বাইরে যে মাঠের মতন খোলা জায়গাটা, ওখানে জিলাপির প্যাচের মতন লাইন কয়েক প্যাচ মেরে ফেলছে। টুকটুক করে এগুতে থাকলাম। প্রায় ঘণ্টাখানেক পরে ইমিগ্রেশন-কাস্টমস এর কাজ শেষ করে এবার টাকা-রুপি এক্সচেঞ্জ এর জন্যে বিপ্লবদার দোকানে গেলাম। ডলার-টাকা সব রূপি করে তার ওখান থেকেই কলকাতা-দিল্লীর দুরন্ত এক্সপ্রেসের টিকিট করে নিলাম। এয়ারটেলের একটা অল-ইন্ডিয়া সিম কিনে ফেললাম; ২৮ দিনের একটা প্যাকেজ নিয়ে নিলাম — প্রতিদিন ১জিবি করে ডাটা প্যাকেজ আর বাংলাদেশে ক্লোরেট ২ টাকা। ওখান থেকে বের হয়ে সিএনজি করে বনগাঁ স্টেশন চলে গেলাম, খরচ হোল ৩০ রূপি। বনগাঁ লোকালের ২০ রূপির টিকিটে সোজা শিয়ালদহ স্টেশনে গিয়ে নামলাম। ঘড়ির বড় কাঁটাটা তখন ১২টা ছুঁইছুঁই করছে। সন্ধ্যা সাড়ে ৬টার ট্রেনের জন্যে এখন অপেক্ষার পালা। আপার-ক্লাস ওয়েটিং রুমে গিয়ে ব্যাগ রেখে সোজা ওয়াশরুমে গিয়ে একটা গোসল করে নিলাম। শরীর-মাথা সব ঠাণ্ডা। এখন পেট ঠাণ্ডা করতে হবে। স্টেশন এর ভেতরেই একটা দোকানে বসে ৫টা রুটি আর দুই বাটি সবজি দিয়ে এমন খাওয়াটা দিলাম যে আমার মনে হোল আগামই দুইদিন আর কিছু না খেলেও চলবে!
